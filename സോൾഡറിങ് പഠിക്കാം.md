## സോൾഡറിങ് പഠിക്കാം

ഇലക്ട്രോണിക്സിൽ താല്പര്യം ഉണ്ടായിത്തുടങ്ങുന്നവർ ആദ്യം കേൾക്കുന്ന കാര്യങ്ങളിൽ ഒന്നാണ് **സോൾഡറിങ് അയൺ**. ശരിയായ ഉപയോഗരീതിയും ടെക്‌നിക്കുകളും ഉണ്ടെങ്കിലും, തിടുക്കത്തിൽ ചെയ്ത് തുടങ്ങുന്നതതിനാൽ പലരും പല കാര്യങ്ങളും തുടക്കത്തിൽ മനസിലാക്കാൻ ശ്രമിക്കാറില്ല. പിന്നീട് അനുഭവത്തിലൂടെയും അല്ലാതെയും ആണ് ശരിയായ രീതികൾ പഠിക്കുന്നത്. സോൾഡറിങ് പലതരത്തിൽ ഉണ്ടെകിലും, ഇലക്ട്രോണിക്സ് സാങ്കേതികവിദ്യക്ക് ഉപയോഗിക്കുന്ന **ഹാൻഡ് സോൾഡറിങ്** (Hand Soldering) എങ്ങനെ ശരിയായി ചെയ്യണമെന്നും, എന്തൊക്കെ ഉപകരങ്ങളും ക്രമീകരങ്ങളും ആവശ്യമാണെന്നും വിവരിക്കുന്ന ഒരു ചെറു ലേഖനമാണിത്. നിരവധി വർഷത്തെ എക്സിപീരിയൻസ് (ഏകദേശം 30 വർഷം) ഉള്ളവർക്ക് ഇതുകൊണ്ട് പ്രയോജനം ഉണ്ടാകണമെന്നില്ല. പക്ഷെ തുടക്കകാർക്കും, നിലവിൽ സോൾഡറിങ് ചെയ്യുന്നവർക്ക് അത് മെച്ചപ്പെടുത്താനും ഇത് സഹായിക്കും എന്ന് കരുതുന്നു.

ഈ ലേഖനത്തിന്റെ ഭാഗമായി നിരവധി ഇന്റർനെറ്റ് ലിങ്ക്‌സും  (links), ടൂൾസ് വാങ്ങിക്കാനുള്ള പ്രോഡക്റ്റ് ലിങ്ക്‌സും ഉൾപ്പെടുത്താൻ ഉദ്ദേശിക്കുന്നു. പ്രോഡക്റ്റ് ലിങ്കുകൾ അവ എന്താണെന്ന് കാണിക്കാൻ മാത്രം ഉദ്ദേശിച്ചുള്ളവയാണ്. അവിടെ നിന്ന് തന്നെ വാങ്ങണം എന്ന് ഒരു നിർബന്ധവും ഇല്ല. കടയിൽനിന്നും നേരിട്ടും വാങ്ങിക്കാം.

ഹാൻഡ് സോൾഡറിങ് ചെയ്യുന്നത് മൂന്ന് തരത്തിലുള്ള ആളുകളാണ് - Hobbyists, Repair/Assembly Technicians പിന്നെ Engineers. ഇവരുടെ ആവശ്യങ്ങൾക്കനുസരിച്ച് ഉപയോഗിക്കുന്ന വസ്തുക്കളിലും ടൂളുകളിലും വ്യത്യാസം ഉണ്ടാകും. ഹാൻഡ് സോൾഡറിങ് ഏറ്റവും കൂടുതൽ ചെയ്യുന്നത് **Repair/Assembly** ടെക്‌നിഷ്യൻസ് ആണ്. ഇവർക്കായി പ്രേത്യേകം സോൾഡറിങ് ട്രെയിനിങ് കോഴ്സുകളും സെർറ്റിഫിക്കേഷൻസും വരെയുണ്ട്. കൂടുതൽ സോൾഡറിങ് ടൂൾസും അവരെ ഉദ്ദേശിച്ചുള്ളതാണ്. വൃത്തിയായി സോൾഡർ ചെയ്യുകയും ഡിസോൾഡർ ചെയ്യുകയും ചെയ്യുക എന്നത് അവർക്ക് വളരെ പ്രധാനപ്പെട്ടതാണ്. **പ്രോട്ടോടൈപ്പിങ്ങിനാണ്** (Prototyping) എഞ്ചിനീർസ് സോൾഡർ ചെയ്യാറുള്ളത്. അവിടെ വൃത്തിക്ക് വളരെ പ്രാധാന്യം ഇല്ല. സർക്യൂട്ട് വർക്ക് ചെയ്യിപ്പിച്ചെടുക്കുക എന്നതാണ് ലക്ഷ്യം. വർക്ക് ചെയ്തുകഴിഞ്ഞാൽ അതിനായി PCB ഡിസൈൻ ചെയ്യുകയും, ശേഷം **മെഷീൻ അസംബ്ലിയും** സോൾഡറിങ്ങും ചെയ്യുകയാണ് പതിവ്. ഹോബിക്കായി ചെയ്യുന്നവർക്ക് എങ്ങനെ വേണം എന്ന് അവർ തന്നെയാണ് തീരുമാനിക്കുന്നത്. നിങ്ങൾ ഇതിൽ ഏത് വിഭാഗത്തിൽ ഉൾപെടും എന്നതിനനുസരിച്ചാണ് എന്തൊക്കെ വാങ്ങണം, എങ്ങനെയൊക്കെ ചെയ്യണം എന്ന് തീരുമാനിക്കേണ്ടത്.

സോൾഡറിങ്ങിനായി ഉപയോഗിക്കുന്ന ഉപകരണങ്ങളെയും വസ്തുക്കളെയും ആദ്യം പരിചയപ്പെടാം.

**1. സോൾഡർ (Solder)**

കുറഞ്ഞ ഊഷ്മാവിൽ ഒരുകുന്ന ഒരു **ലോഹസങ്കരം** (Metal Alloy) ആണ് സോൾഡർ (Solder). രണ്ടോ അതിലധികമോ ലോഹങ്ങൾ കൂടിച്ചേർന്നതാണ് ഒരു ലോഹസങ്കരം. ലോഹങ്ങളുടെ അനുപാതം അനുസരിച്ച്‌ ഇവയുടെ പ്രേത്യേകതകളിലും വ്യത്യാസങ്ങൾ ഉണ്ടാകും. സോൾഡർ ഉപയോഗിച്ച് ലോഹഭാഗങ്ങൾ വിളക്കിച്ചേർക്കുന്നതിനാണ് (ഒരുതരം Welding) സോൾഡറിങ് എന്ന് പറയുന്നത്. ഇതിനായി ഉപയോഗിക്കുന്ന ഹീറ്റഡ് ടിപ്പ് ഉള്ള ഉപകരണമാണ് സോൾഡറിങ് അയൺ.

സാധരണയായി ഉപയോഗിക്കുന്നത് രണ്ടു തരത്തിലുള്ള സോൾഡർ വയർ ആണ്,

I. ലെഡ് ഉള്ളവ (Lead based)

II. ലെഡ് ഇല്ലാത്തവ (Lead free)

ഇവ രണ്ടിലേയും പ്രധാന ഘടകം **Tin (Sn)** ലോഹം ആണ്. കൂടുതലും ഉപയോഗിക്കുന്നത് Tin 60% ഉം, Lead (Pb) 40% ഉം ഉള്ള സോൾഡർ ആണ്. ഇതിനെ **Sn60/Pb40** എന്നാണ് സാധാരണ അടയാളപ്പെടുത്തുക. ഇത് ഉരുകുന്നത് **183–190 °C** താപനിലയിലാണ്. രണ്ടാമതായി ഏറ്റവും കൂടുതൽ ഉപയോഗിക്കുന്നത് **Sn63/Pb37** ആണ്. ഇത് കൃത്യം **183°C** ൽ ഉരുകുന്നു. സോൾഡർ ചെയ്യുമ്പോൾ നിങ്ങൾ ശ്രദ്ധിച്ചിട്ടുണ്ടാകും, Sn60/Pb40 ആണ് ഉപയോഗിക്കുന്നതെങ്കിൽ സോൾഡർ ഉരുകിക്കഴിഞ്ഞ് സോൾഡറിങ് അയൺ മാറ്റിയാലും ഒരല്പം സമയമെടുക്കും അത് സെറ്റാകാൻ. ഇതിനിടക്ക് നിങ്ങൾ വയർ അല്ലെങ്കിൽ പിൻ മാറ്റിയാൽ കണക്ഷൻ നഷ്ടപ്പെടും. എന്നാൽ Sn63/Pb37 പെട്ടെന്ന് ഉരുകുകയും, പെട്ടെന്ന് തന്നെ കട്ടിയാവുകയും ചെയ്യും.

ലെഡ് ഫ്രീ സോൾഡറിൽ Tin ന്റെ കൂടെ Silver (Ag), Copper (Cu) എന്നിവയാണ് ഉണ്ടാവുക. താരതമ്യേന ഉയർന്ന ഊഷ്മാവ് വേണമെന്നുള്ളതാണ് ഇതിന്റെ പോരായ്മ. Sn 99%, Ag 0.3%, Cu 0.7% എന്ന അനുപാതത്തിൽ ഉള്ള ലെഡ്-ഫ്രീ സോൾഡർ 217 °C ൽ ആണ് ഉരുകുക. **Lead എന്നത് ഒരു മാരകവിഷമാണ്**. ഇക്കാരണത്താൽ, ലെഡിന്റെ ഉപയോഗം തടയുന്ന സോൾഡറിങ് സ്റ്റാൻഡേർഡുകൾ (eg. ROHS) നിഷ്കർഷിക്കുന്നതിനാലാണ് ലെഡ് ഫ്രീ സോൾഡറുകൾ ഉപയോഗിക്കുന്നത്.

**2. സോൾഡറിങ് അയൺ (Soldering Iron)**

സോൾഡർ വയർ ഉരുക്കുന്നതിനാണ് സോൾഡറിങ് അയൺ ഉപയോഗിക്കുന്നത്. AC ലും DC ലും വർക്ക് ചെയ്യുന്ന സോൾഡറിങ് അയൺ ഉണ്ട്. ഒരു മെറ്റൽ ടിപ്പുമായി ബന്ധിപ്പിച്ച **ഹീറ്റിംഗ് കോയിൽ** (Heating Coil/Element) ആണ് ഇതിന്റെ പ്രധാനഭാഗം. ഏറ്റവും വില കുറഞ്ഞ സോൾഡറിങ് അയണുകളിൽ ഹീറ്റിംഗ് കോയിൽ നേരിട്ട് സപ്ലൈയുമായി ബന്ധിപ്പിച്ചിരിക്കുകയാകും. സപ്ലൈ ഓൺ ആകുമ്പോൾ കറന്റ് ഹീറ്റിംഗ് കോയിലിലൂടെ ഒഴുകുകയും, താപം ഉണ്ടാവുകയും ചെയ്യും. ഇത് സോൾഡറിങ് അയണിന്റെ ടിപ്പിലേക്കും എത്തും. ആവശ്യത്തിന് ചൂടായാൽ ടിപ്പ് കൊണ്ട് സോൾഡർ വയർ ഉരുക്കാം.

സോൾഡറിങ് അയണിന്റെ ടിപ്പിന് **കോപ്പർ കോർ** ആയിരിക്കും ഉണ്ടാവുക. നല്ല ചാലകമാണെന്നതാണ് ഇതിന് കാരണം. ഇതിന് മുകളിലായി ഇരുമ്പിന്റെ ഒരു കോട്ടിങ് ഉണ്ടാകും. കോപ്പർ ഉരുകിലയിച്ച് പോകാതിരിക്കാൻ ആണിത്. ഇരുമ്പിനു മുകളിലായി നിക്കൽ പ്ലേറ്റിംഗ് ഉണ്ടാകും. ഇരുമ്പിൽ സോൾഡർ നേരിട്ട് പിടിക്കില്ല എന്നുള്ളതുകൊണ്ടാണിത്. ഏറ്റവും പുറമെയായി സോൾഡറിന്റെ തന്നെ ഒരു ലെയറും. സോൾഡറിങ് അയൺ ടിപ്പിന്റെ അറ്റം മാത്രമായിരിക്കും ഇത്തരത്തിൽ നിർമ്മിച്ചിരിക്കുക. സോൾഡർ പിടിക്കേണ്ടാത്ത ഭാഗത്ത് ക്രോമിയത്തിന്റെ പ്ലേറ്റിംഗ് ആയിരിക്കും ഉണ്ടാവുക.

സാധാരണ ആവശ്യങ്ങൾക്ക് താപനില നിയന്ത്രിക്കാൻ കഴിയുന്ന സോൾഡറിങ് അയണിന്റെ ആവശ്യം ഇല്ല. എന്നാൽ സെൻസിറ്റീവ് ആയ കംപോണേന്റ്സ് സോൾഡർ ചെയ്യാൻ അവ ആവശ്യമാണ്. ഡിജിറ്റലായും അനലോഗായും താപനില നിയന്ത്രിക്കുന്ന സോൾഡറിങ് അയണുകൾ ഉണ്ട്. ഡിജിറ്റൽ സോൾഡറിങ് അയണുകളിൽ ഒരു **ടെമ്പറേച്ചർ സെൻസറിന്റെ** (Temperature Sensor) സഹായത്തോടെ സോൾഡറിങ് അയൺ ടിപ്പിന്റെ ഊഷ്മാവ് നിയന്ത്രിക്കുകയാണ് ചെയ്യുക. അതായത് 183 °C ൽ സെറ്റ് ചെയ്‌താൽ ടിപ്പ് ആ താപനിലയിൽ തന്നെ നിൽക്കും. അനലോഗ് ടൈപ്പിൽ, ഒഴുകുന്ന കറന്റിന്റെയും ഉണ്ടാക്കപ്പെടുന്ന ചൂടിന്റെയും ഏകദേശ ധാരണ വെച്ചാണ് താപനില നിയന്ത്രിക്കുന്നത്. ഇത് എപ്പോഴും കൃത്യമായിരിക്കില്ല.

3. സോൾഡറിങ് (Soldering)

സോൾഡറിങ് അയൺ ഉപയോഗിച്ച് സോൾഡർ വയർ ഉരുക്കി ലോഹഭാഗങ്ങൾ ബന്ധിപ്പിക്കുന്നതിനാണ് സോൾഡറിങ് എന്ന് പറയുന്നത്. സാധാരണയായി കോംപോണേന്റ്സിന്റെ കാലുകളും (leads), PCB യും, ഇലക്ട്രിക്ക് വയറുകളും എല്ലാം കോപ്പർ അല്ലെങ്കിൽ ടിൻ ഉപയോഗിച്ചാണ് ഉണ്ടാക്കിയിരിക്കുന്നത്. കോംപോണേന്റ്സിനെ PCB ലേക്കും, വയറുകൾ തമ്മിലും ഒക്കെ യോജിപ്പിക്കാൻ സോൾഡറിങ് പ്രക്രിയ ഉപയോഗിക്കുന്നു. സോൾഡറിങ്ങ് ചെയ്യുമ്പോൾ, ബന്ധിപിപ്പിക്കുന്ന ഭാഗങ്ങളിലെ കോപ്പർ അല്ലെങ്കിൽ ടിന്നുമായി ചേർന്ന് സോൾഡർ ഒരു അലോയ് ഉണ്ടാക്കുകയാണ് ചെയ്യുന്നത്. അതായത് ജോയിന്റിലെ കുറച്ച് കോപ്പർ അലോയ് ആയി മാറ്റപ്പെടും. ഇതിനെ **Wetting Action** എന്നാണ് പറയുക. നല്ല സോൾഡർ ജോയിന്റിൽ നല്ല വെറ്റിങ് നടന്നിട്ടുണ്ടാകും. അതായത് പശ ഉപയോഗിച്ച് രണ്ടു ഭാഗങ്ങളെ തമ്മിൽ ബന്ധിപ്പിക്കുന്നതിൽനിന്നും സോൾഡറിങ് എന്ന പ്രക്രിയ വ്യത്യാസപ്പെട്ടിരിക്കുന്നു എന്നർത്ഥം.

സോൾഡർ ചെയ്യുന്ന ഭാഗങ്ങളിലേക്ക് കൃത്യമായ രീതിയിൽ ഹീറ്റ് ട്രാൻസ്ഫർ ചെയ്യാൻ പല രൂപത്തിലും വലിപ്പത്തിലും ഉള്ള സോൾഡറിങ് അയൺ ടിപ്പുകൾ ഉപയോഗിക്കാം. ഹീറ്റ് കൂടിയാൽ ചില കോംപോണേന്റ്സ് നശിച്ചു പോകും, ഉദാഹരണം USB Connector. അതുകൊണ്ട് ഓരോ ആവശ്യങ്ങൾക്കും ഉചിതമായ ടിപ്പുകൾ ഉപയോഗിക്കണം. കൂടുതലായും ഉപയോഗിക്കുന്നത് മൂന്ന് തരത്തിൽ ഉള്ളവയാണ്.

1. Chisel
2. Bevel
3. Conical/Rounded

Chisel ടൈപ്പ് മിക്കവാറും എല്ലാ ആവശ്യങ്ങൾക്കും ഉപയോഗിക്കാവുന്നതാണ്. സോൾഡർ ചെയ്യേണ്ട ഭാഗത്തിന്റെ വലിപ്പം അനുസരിച്ച് ടിപ്പിന്റെ വലിപ്പം തീരുമാനിക്കാം. ഉദാഹരണമായി Hakko എന്ന കമ്പനിയുടെ **900M** സീരിസിൽ പെട്ട സോൾഡറിങ് അയൺ ടിപ്പുകളുടെ സെലെക്ഷൻ ഈ പേജിൽ കാണാൻ കഴിയും - https://www.hakko.com/english/tip_selection/series_900m.html. ആമസോണിൽ നിന്നും ഇവ വാങ്ങാവുന്നതാണ്.

**4. ഫ്ലക്സ് (Flux)**

എല്ലാ ലോഹങ്ങളും അന്തരീക്ഷത്തിലെ ഓക്സിജനുമായി സമ്പർക്കത്തിൽ വരുമ്പോൾ **ഓക്സിഡേഷൻ** (Oxidation) എന്ന പ്രക്രിയ സംഭവിക്കും. ഒരു നേർത്ത ഓക്സിഡേഷൻ ലെയർ ലോഹത്തിന്റെ പുറത്ത് ഉണ്ടാകും. ഊഷ്മാവ് കൂടിയാൽ ഈ പ്രക്രിയ വേഗത്തിലാകും. ഇത്തരം ഓക്സിഡേഷൻ ലെയർ ഉണ്ടായാൽ സോൾഡർ ചെയ്യാൻ ബുദ്ധിമുട്ടാണ്. ഓക്സിഡേഷൻ ലെയർ നീക്കം ചെയ്യുവാൻ ആണ് ഫ്ളക്സ് (Flux) ഉപയോഗിക്കുന്നത്. സോൾഡർ ചെയ്യുന്ന നിമിഷം മാത്രമാണ് ഫ്ലക്സ്ന്റെ ഉപയോഗം. സോൾഡർ ചെയ്യാനുദ്ദേശിക്കുന്ന കോണ്ടാക്റ്റ് ഭാഗത്ത് ഫ്ലക്സ് അപ്ലൈ ചെയ്തതിനുശേഷം സോൾഡർ ചെയ്യുകയാണെങ്കിൽ വളരെ വേഗത്തിൽ സോൾഡർ വയർ ഉരുകുകയും വെറ്റിങ് ആക്ഷൻ  നല്ലതുപോലെ നടക്കുകയും ചെയ്യും. **കുന്തിരിക്കം** (Rosin) സാധാരണയായി പ്രകൃതിയിൽനിന്നും ലഭിക്കുന്ന ഒരു ഫ്ലക്സ് ആണ്. ശുദ്ധീകരിച്ച റോസിൻ ആണ് കൂടുതലും ഇലക്ട്രോണിക്സ് ഇൻഡസ്ട്രിയിൽ ഉപയോഗിക്കുന്ന ഫ്ലക്സ്. ഫ്ലക്സ് പേസ്റ്റ് ആയും ലിക്വിഡ് ആയും ബാർ ആയും അങ്ങനെ പലരൂപത്തിൽ ലഭിക്കും. സാധാരണയായി ഉപയോഗിക്കുന്ന സോൾഡർ വയറുകളിൽ അതിന്റെ ഉള്ളിലായി **റോസിന്റെ ഒരു കോർ (Rosin Core)** ഉണ്ടാകും. സോൾഡർ ചെയ്യുമ്പോൾ സോൾഡർ ഉരുകുന്നതിനൊപ്പം ഫ്ലക്സും അതുമായി ലയിക്കുന്നു.

**Quickfix**  എന്ന സോൾഡർ ഫ്ലക്സ് ബ്രാൻഡ് എല്ലാവർക്കും സുപരിചിതമായിരിക്കും. പേസ്റ്റ് രൂപത്തിൽ ലഭിക്കുന്ന ഇത് ശുദ്ധീകരിച്ച റോസിൻ ആണ്. വയറുകൾ തമ്മിൽ ബന്ധിപ്പിക്കുന്നതിനും കമ്പോണന്റ്സ് PCB ലേക്ക് അസംബിൾ ചെയ്യുന്നതിനും തുടങ്ങി SMD കമ്പോണേന്റ്സ് സോൾഡർ ചെയ്യുന്നതിന് വരെ Quickfix ഉപയോഗിക്കാവുന്നതാണ്. SMD കമ്പോണേന്റ്സ് സോൾഡർ ചെയ്യുവാനായി പേനയുടെ രൂപത്തിൽ ലഭിക്കുന്ന **ഫ്ലക്സ് (Flux Pen)** ഉപയോഗിക്കുന്നതായിരിക്കും ഉചിതം.

സോൾഡർ ചെയ്യുന്നതിനു മുൻപായി ജോയിന്റ് ചെയ്യേണ്ട ഭാഗങ്ങളെല്ലാം വൃത്തിയാക്കേണ്ടതുണ്ട്. കട്ടികൂടിയ ഓക്സിഡേഷൻ ലെയർ, പശ മുതലായവ നീക്കം ചെയ്യുന്നതിന് ആണിത്. ഇതിനായി ഒരു ഷാർപ്പ് **ഹോബി നൈഫ്** (Hobby Knife) ഉപയോഗിക്കാം. സാൻഡ് പേപ്പറും ഉപയോഗിക്കാവുന്നതാണ്. PCB യുടെ സർഫേസ് ഫിനിഷ് അനുസരിച്ച് ഇതിൽ വ്യത്യാസമുണ്ടാകാം. ചില PCB കളിൽ **ലെഡ് ഫിനിഷും** (HASL), ചിലതിൽ **ഗോൾഡ് ഫിനിഷും** (ENIG) ആയിരിക്കും ഉണ്ടാവുക. ഇത്തരം PCB കളിൽ സാൻഡ് പേപ്പറോ ഹോബി നൈഫോ ഉപയോഗിക്കരുത്, ഫ്ലക്സ് അപ്ലൈ ചെയ്താൽ മാത്രം മതിയാകും.

Quickfix ഫ്ലക്സ് തുറന്ന് വെച്ച് ഉപയോഗിച്ചാൽ അന്തരീക്ഷത്തിലെ ഈർപ്പവുമായി പ്രവർത്തിച്ച് ബ്രൗൺ നിറത്തിലാവുകയും ഉപയോഗിക്കാൻ പറ്റാതാവുകയും ചെയ്യും. ഒരു സാധാരണ പ്രക്രിയയാണത്. ഇതുണ്ടാകാതിരിക്കാൻ കുറച്ച് **സെല്ലോ ടേപ്പ്** ഫ്ലക്സ് ടിന്നിനു മുകളിലായി ഒട്ടിച്ചാൽ മതി. ആവശ്യമുള്ളത്ര ഭാഗത്തെ സെല്ലോ ടേപ്പ് മാറ്റി ഉപയോഗിക്കാം.

**5. വെറ്റ് സ്പോഞ്ജ് (Wet Sponge)**

സോൾഡറിങ് അയണിന്റെ ടിപ്പ് സൂക്ഷിക്കുക എന്നത് വളരെ പ്രധാനപ്പെട്ട കാര്യമാണ്. വൃത്തിയായി സോൾഡർ ചെയ്യുന്നതിനും, ടിപ്പിന്റെ ആകൃതി സംരക്ഷിക്കുന്നതിനും കൂടുതൽ കാലം ടിപ്പ് ഉപയോഗിക്കുന്നതിനും ഇത് ആവശ്യമാണ്. സോൾഡർ ചെയ്യുന്നതിന് മുൻപായി വെറ്റ് സ്പോഞ്ചിൽ പെട്ടെന്ന് ഒരു തവണ ടിപ്പ് ഓടിക്കുകയാണെങ്കിൽ അത് തിളക്കമുള്ളതാകും. ഈ ടിപ്പിൽ പെട്ടെന്ന് തന്നെ സോൾഡർ പറ്റിപ്പിടിക്കും. ഓക്സിഡേഷൻ കൂടുതൽ ആണെങ്കിൽ ഫ്ളക്സിൽ അല്പം മുക്കിയിട്ട് വെറ്റ് സ്പോഞ്ജ് ഉപയോഗിക്കാം. **Thermal Shock** എന്നാണ് ഈ പ്രക്രിയ അറിയപ്പെടുന്നത്. എന്ന് കരുതി അനാവശ്യമായി വെറ്റ് സ്പോഞ്ജ് ഉപയോഗിക്കരുത്. ടിപ്പിന്റെ ഇരുമ്പ് കോട്ടിങ് പോകാൻ അത് കാരണമാകും.

**6. ബ്രാസ് സ്പോഞ്ജ് (Brass Sponge)**

പിത്തള ലോഹത്തിന്റെ നാരുകൾ കൊണ്ട് നിർമിച്ച ഒരു സ്പോഞ്ജ് ആണിത്. ടിപ്പിൽ ഓക്സിഡേഷൻ ഉണ്ടാകുമ്പോഴോ, കൂടുതൽ സോൾഡർ പിടിച്ചിരിക്കുകയോ ചെയ്യുകയാണെങ്കിൽ, ഇതിൽ മൃദുവായി ഒന്ന് ഉരസിയാൽ മതി. ബ്രാസ് സോൾഡറിങ് ടിപ്പിനെക്കാളും സോഫ്റ്റ് ആയതിനാൽ, ടിപ്പിനെ നശിപ്പിക്കില്ല.

**7. സോൾഡറിങ് അയൺ സ്റ്റാന്റ് (Soldering Iron Stand)**

സോൾഡറിങ് അയൺ തുടരെ ചൂടാകുന്ന ഒരു ഉപകരണമാണ്. സോൾഡർ ചെയ്യാത്ത സമയത്ത് ഇത് സുരക്ഷിതമായി അടുത്ത് തന്നെ വെക്കേണ്ടതുണ്ട്. സോൾഡറിങ് അയൺ ചൂടാകാൻ സമയം എടുക്കുമെന്നതിനാൽ ഇപ്പോഴും സപ്ലൈ കണക്ട് ചെയ്യാനും ഡിസ്കണക്ട് ചെയ്യാനും പറ്റില്ല. അതിനാൽ സോൾഡറിങ് അയണിൽ നിന്നുണ്ടാകുന്ന അധിക താപം, അന്തരീക്ഷത്തിലേക്ക് ശരിയായി പുറത്തുവിടുന്നതിനാണ് സോൾഡറിങ് അയൺ സ്റ്റാന്റ് ഉപയോഗിക്കുന്നത്. ഇതിലെ ലോഹഭാഗം ടിപ്പുമായി നേരിട്ട് ടച് ചെയ്യില്ല. പകരം അതിന് ചുറ്റുമായി ഒരു ചാലകം പോലെ പ്രവർത്തിക്കും.

- - -

ഏറ്റവും പ്രധാനപ്പെട്ട കാര്യങ്ങൾ ഇവയാണ്. ഇനിയുള്ള കാര്യങ്ങൾ അടുത്ത ഭാഗത്തിൽ ഉൾകൊള്ളിക്കുന്നതാണ്. സോൾഡറിങ് എങ്ങനെ ചെയ്യണമെന്നും, ടിപ്പ് എങ്ങനെ സൂക്ഷിക്കണമെന്നും, മറ്റെന്തൊക്കെ ടൂൾസ് ഉണ്ടെന്നും, എവിടെ നിന്ന് വാങ്ങണമെന്നും ഒക്കെ ഉള്ള കാര്യങ്ങൾ ഉണ്ടാകും. പിന്നെ പൊടിക്കൈകളും.
